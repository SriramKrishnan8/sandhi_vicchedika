īśāvāsyopaniṣat śuklayajurvedīyā upaniṣat . upaniṣatsaraṇau īśopaniṣat prathamā vartate . śuklayajurvedasya saṃhitopaniṣadiyam . aṣṭādaśamantrātmikā vidyate .iyam upaniṣat śuklayajurvedīyakāṇvaśākhīyasaṃhitāyām antarbhavati . pūrṇamadaḥ pūrṇamidamiti śāntipāṭhaḥ ārabhyate . anantaguṇa-anantaśakti-anantajñānena yuktaḥ paramātmā sarvasampūrṇaḥ . idaṃ vyaktaviśvamapi niyamabaddhamityataḥ vastutaḥ sampūrṇamasti . idaṃ niyamabaddhaṃ sampūrṇaṃ viśvaṃ sarvasampūrṇena anantaparamātmanā eva udbhūtam . kintu asya viśvasya utpattyā paramātmani nyūnatā bhavet kim ? sarvathā na . saḥ anantaḥ, akhaṇḍaḥ, acyutaḥ, paripūrṇaśca . tasmāt anantāni brahmāṇḍāni sṛṣṭāni cedapi tadīyāḥ anantajñānaguṇavikramāḥ acyutāḥ tiṣṭhanti . anantasaṅkhyayā anantasaṅkhyā vyavakalitaḥ cedapi anantasaṅkhyā eva yathā avaśiṣyeta tathā paramātmanaḥ anantatvasya akhaṇḍatvasya bādhā na kāpi vidyate . 

